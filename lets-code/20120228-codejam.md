[Google Code Jam](http://code.google.com/codejam/) เป็นงานแข่งขันแก้โจทย์โปรแกรมมิ่งที่ Google จัดขึ้นปีละครั้งในช่วงปิดเทอม ของรางวัลนอกเหนือไปเงินเป็นหมื่นเหรียญสำหรับผู้ชนะเลิศแล้ว สิ่งที่ล่อตาล่อใจเหล่า geek ทั้งหลาย คงหนีไม่พ้นเสื้อยืดกูเกิลสำหรับยอดฝีมือ 1000 คนแรกเท่านั้น เรียกได้ว่า ใส่แล้วหล่อราศีจับกันเลยทีเดียว

และถึงแม้ว่างานจะมีจัดแค่ปีละหนึ่งครั้ง แต่ตัวเว็บก็สามารถเข้าไปแก้โจทย์เล่นได้ตลอดเวลาครับ ซึ่งก็พอมีโจทย์ที่ไม่ยากเท่าไหร่โผล่มาบ้าง (หาดูได้ในรอบคัดตัว) แต่โจทย์ส่วนใหญ่ก็ไม่ใช่สนามเด็กเล่นสำหรับมือใหม่แน่ๆ ข้อดีอีกอย่างที่น่าสนใจคือการที่สามารถใช้ได้หลากหลายภาษา จึงเหมาะอย่างยิ่งสำหรับผู้ที่เป็นภาษาใดภาษาหนึ่งอยู่แล้ว และต้องการฝึกฝนภาษาใหม่ๆ เพิ่มเติมครับ

###ภาษาที่ใช้ได้

ภาษาใดก็ได้ที่มี compiler ฟรีให้ใช้งาน
(ตัวอย่างภาษาที่ไม่ผ่านเกณฑ์เช่น Maple, Mathematica)

### รูปแบบการตรวจคำตอบ

ดาว์นโหลด test case มาประมวลผลเอง แล้วส่งคำตอบ (พร้อม source code) ให้ server

### ตัวอย่างโจทย์

- [Reverse Words](http://code.google.com/codejam/contest/351101/dashboard#s=p1): ให้ประโยคในภาษาอังกฤษมาประโยคหนึ่ง จงเรียงลำดับของคำแต่ละคำใหม่ โดยกลับให้ตำแหน่งของคำที่อยู่ด้านท้ายมาอยู่ด้านหน้า ด้านหน้าลงไปอยู่ด้านท้าย
- [Center of Mass](http://code.google.com/codejam/contest/189252/dashboard#s=p1): ให้ตำแหน่งและความเร็วของหิ่งห้อยกลุ่มหนึ่งมา จงหาว่าที่เวลาเท่าใด จุดศูนย์กลางมวลของกลุ่มหิ่งห้อยกลุ่มนั้น จะเข้าไปใกล้กับจุด origin มากที่สุด และจุดนั้นอยู่ห่างจากจุด origin เป็นระยะทางเท่าใด สมมติว่านี่เป็นหิ่งห้อยในอุดมคติ (มวลเท่ากัน, ขนาดเป็นศูนย์)
- [Watersheds](http://code.google.com/codejam/contest/90101/dashboard#s=p1): ให้แผนที่ระดับความสูงของป่าแห่งหนึ่งมา สมมติว่าเกิดฝนตกทั่วป่า จงแบ่งโซนพื้นที่ป่าแห่งนั้น โดยมีกฎว่าน้ำฝนที่ตกลงมาสู่พื้นนั้น จะไหลจากที่สูงลงไปยังที่ต่ำที่สุดเสมอ
